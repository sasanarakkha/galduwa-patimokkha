Contents

Nidānaṁ

Pārājikā dhammā

Saṅghādisesā dhammā

Aniyatā dhammā

Nissaggiyā pācittiyā dhammā

Pācittiyā dhammā

Pāṭidesanīyā dhammā

Sekhiyā dhammā

Adhikaraṇasamathā dhammā

Saṅghuposathapubbakaraṇādividhi

Preliminaries in Thai Forest Tradition

Notes

1. Counting Uposathas within a season

2: Counting monks present

3: Excluded individuals

4: Pārisuddhi & Adhiṭṭhāna -uposathas





Bhikkhupātimokkhapāḷi

Namo tassaBhagavato, Arahato Sammāsambuddhassa. (3x)





Nidānaṁ




Suṇātu me, bhante (āvuso), saṅgho. Ajj'uposatho paṇṇaraso (cātuddaso). Yadi saṅghassa pattakallaṁ saṅgho uposathaṁ kareyya, pātimokkhaṁ uddiseyya.

Kiṁ saṅghassa pubbakiccaṁ ? Pārisuddhiṁ āyasmanto ārocetha. Pātimokkhaṁ uddisissāmi, taṁ sabbe'va santā sādhukaṁ suṇoma manasikaroma.

Yassa siyā āpatti so āvikareyya, asantiyā āpattiyā tuṇhī bhavitabbaṁ. Tuṇhībhāvena kho pan'āyasmante `parisuddhā'ti vedissāmi.

Yathā kho pana paccekapuṭṭhassa veyyākaraṇaṁ hoti, evamevaṁ evarūpāya parisāya yāvatatiyaṁ anusāvitaṁ hoti. Yo pana bhikkhu, yāvatatiyaṁ anusāviyamāne, saramāno santiṁ āpattiṁ n'āvikareyya, sampajānamusāvād'assa hoti. Sampajānamusāvādo kho pan'āyasmanto, antarāyiko dhammo vutto Bhagavatā. Tasmā saramānena bhikkhunā, āpannena visuddhāpekkhena, santī āpatti āvikātabbā, āvikatā hi'ssa phāsu hoti.

Uddiṭṭhaṁ kho, āyasmanto, nidānaṁ. Tatth'āyasmante pucchāmi: `Kacci'ttha parisuddhā?' Dutiyam'pi pucchāmi: `Kacci'ttha parisuddhā?' Tatiyam'pi pucchāmi: `Kacci'ttha parisuddhā?' Parisuddh'etth'āyasmanto, tasmā tuṇhī. Evametaṁ dhārayāmi.

Nidān'uddeso paṭhamo.





Pārājikā dhammā


Tatr'ime cattāro pārājikā dhammā uddesaṁ āgacchanti.

1. Yo pana bhikkhu, bhikkhūnaṁ sikkhāsājīvasamāpanno, sikkhaṁ apaccakkhāya dubbalyaṁ anāvikatvā, methunaṁ dhammaṁ patiseveyya, antamaso tiracchānagatāya'pi, pārājiko hoti asaṁvāso.

2. Yo pana bhikkhu gāmā vā araññā vā adinnaṁ theyyasaṅkhātaṁ ādiyeyya, yathārūpe adinnādāne rājāno coraṁ gahetvā haneyyuṁ vā bandheyyuṁ vā pabbājeyyuṁ vā: “Coro'si, bālo'si, mūḷho'si, theno'sī”ti, tathārūpaṁ bhikkhu adinnaṁ ādiyamāno, ayam'pi pārājiko hoti asaṁvāso.

3. Yo pana bhikkhu sañcicca manussaviggahaṁ jīvitā voropeyya satthahārakaṁ vā'ssa pariyeseyya maraṇavaṇṇaṁ vā saṁvaṇṇeyya maraṇāya vā samādapeyya: “Ambho purisa, kiṁ tuyh'iminā pāpakena dujjīvitena? matan'te jīvitā seyyo”ti, iti cittamano cittasaṅkappo, anekapariyāyena maraṇavaṇṇaṁ vā saṁvaṇṇeyya maraṇāya vā samādapeyya, ayam'pi pārājiko hoti asaṁvāso.

4. Yo pana bhikkhu, anabhijānaṁ, uttarimanussadhammaṁ attūpanāyikaṁ alamariyañāṇadassanaṁ samudācareyya: “Iti jānāmi, iti passāmī”ti, tato aparena samayena samanuggāhiyamāno vā asamanuggāhiyamāno vā, āpanno visuddhāpekkho evaṁ vadeyya: “Ajānamevaṁ, āvuso, avacaṁ `jānāmi', apassaṁ `passāmi'. Tucchaṁ musā vilapin”ti, aññatra adhimānā, ayam'pi pārājiko hoti asaṁvāso.

Uddiṭṭhā kho, āyasmanto, cattāro pārājikā dhammā. Yesaṁ bhikkhu aññataraṁ vā aññataraṁ vā āpajjitvā na labhati bhikkhūhi saddhiṁ saṁvāsaṁ. Yathā pure tathā pacchā, pārājiko hoti asaṁvāso.

Tatth'āyasmante pucchāmi: `Kacci'ttha parisuddhā?' Dutiyam'pi pucchāmi: `Kacci'ttha parisuddhā?' Tatiyam'pi pucchāmi: `Kacci'ttha parisuddhā?' Parisuddh'etth'āyasmanto, tasmā tuṇhī. Evametaṁ dhārayāmi.

Pārājik'uddeso dutiyo.





Saṅghādisesā dhammā


Ime kho pan'āyasmanto, terasa saṅghādisesā dhammā uddesaṁ āgacchanti.

1. Sañcetanikā sukkavisaṭṭhi, aññatra supinantā, saṅghādiseso.

2. Yo pana bhikkhu, otiṇṇo vipariṇatena cittena, mātugāmena saddhiṁ kāyasaṁsaggaṁ samāpajjeyya, hatthagāhaṁ vā veṇigāhaṁ vā aññatarassa vā aññatarassa vā aṅgassa parāmasanaṁ, saṅghādiseso.

3. Yo pana bhikkhu, otiṇṇo vipariṇatena cittena, mātugāmaṁ duṭṭhullāhi vācāhi obhāseyya, yathā taṁ yuvā yuvatiṁ methunūpasaṁhitāhi, saṅghādiseso.

4. Yo pana bhikkhu, otiṇṇo vipariṇatena cittena, mātugāmassa santike attakāmapāricariyāya vaṇṇaṁ bhāseyya: “etad'aggaṁ, bhagini, pāricariyānaṁ yā mādisaṁ, sīlavantaṁ kalyāṇadhammaṁ brahmacāriṁ, etena dhammena paricareyyā”ti, methunūpasaṁhitena, saṅghādiseso.

5. Yo pana bhikkhu sañcarittaṁ samāpajjeyya itthiyāvā purisamatiṁ purisassa vā itthīmatiṁ jāyattane vā jārattane vā, antamaso taṅkhaṇikāya'pi, saṅghādiseso.

6. Saññācikāya pana bhikkhunā kuṭiṁ kārayamānena, assāmikaṁ att'uddesaṁ, pamāṇikā kāretabbā. Tatr'idaṁ pamāṇaṁ : dīghaso dvādasa vidatthiyo sugatavidatthiyā, tiriyaṁ satt'antarā. Bhikkhū abhinetabbā vatthudesanāya. Tehi bhikkhūhi vatthuṁ desetabbaṁ, anārambhaṁ saparikkamanaṁ. Sārambhe ce bhikkhu vatthusmiṁ aparikkamane saññācikāya kuṭiṁ kāreyya bhikkhū vā anabhineyya vatthudesanāya pamāṇaṁ vā atikkāmeyya, saṅghādiseso.

7. Mahallakaṁ pana bhikkhunā vihāraṁ kārayamānena, sassāmikaṁ att'uddesaṁ, bhikkhū abhinetabbā vatthudesanāya. Tehi bhikkhūhi vatthuṁ desetabbaṁ, anārambhaṁ saparikkamanaṁ. Sārambhe ce bhikkhu vatthusmiṁ aparikkamane mahallakaṁ vihāraṁ kāreyya bhikkhū vā anabhineyya vatthudesanāya, saṅghādiseso.

8. Yo pana bhikkhu bhikkhuṁ, duṭṭho doso appatīto, amūlakena pārājikena dhammena anuddhaṁseyya: `App'eva nāma naṁ imamhā brahmacariyā cāveyyan'ti, tato aparena samayena samanuggāhiyamāno vā asamanuggāhiyamāno vā, amūlakañc'eva taṁ adhikaraṇaṁ hoti bhikkhu ca dosaṁ patiṭṭhāti, saṅghādiseso.

9. Yo pana bhikkhu bhikkhuṁ, duṭṭho doso appatīto, aññabhāgiyassa adhikaraṇassa kiñci desaṁ lesamattaṁ upādāya pārājikena dhammena anuddhaṁseyya: `App'eva nāma naṁ imamhā brahmacariyā cāveyyan'ti, tato aparena samayena samanuggāhiyamāno vā asamanuggāhiyamāno vā, aññabhāgiyañc'eva taṁ adhikaraṇaṁ hoti koci deso lesamatto upādinno bhikkhu ca dosaṁ patiṭṭhāti, saṅghādiseso.

10. Yo pana bhikkhu samaggassa saṅghassa bhedāya parakkameyya bhedanasaṁvattanikaṁ vā adhikaraṇaṁ samādāya paggayha tiṭṭheyya, so bhikkhu bhikkhūhi evam'assa vacanīyo: “Mā, āyasmā, samaggassa saṅghassa bhedāya parakkami bhedanasaṁvattanikaṁ vā adhikaraṇaṁ samādāya paggayha aṭṭhāsi. Samet'āyasmā saṅghena, samaggo hi saṅgho, sammodamāno avivadamāno ek'uddeso, phāsu viharatī”ti. Evañ'ca pana so bhikkhu bhikkhūhi vuccamāno tath'eva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya. Yāvatatiyañ'ce samanubhāsiyamāno taṁ paṭinissajjeyya, icc'etaṁ kusalaṁ. No ce paṭinissajjeyya, saṅghādiseso.

11. Tass'eva kho pana bhikkhussa bhikkhū honti, anuvattakā vaggavādakā, eko vā dve vā tayo vā, te evaṁ vadeyyuṁ : “Mā, āyasmanto, etaṁ bhikkhuṁ kiñci avacuttha. Dhammavādī c'eso bhikkhu vinayavādī c'eso bhikkhu amhākañ'c'eso bhikkhu chandañ'ca ruciñca ādāya voharati, jānāti no bhāsati amhākam'p'etaṁ khamatī”ti, te bhikkhū bhikkhūhi evam'assu vacanīyā: “Mā, āyasmanto, evaṁ avacuttha. Na c'eso bhikkhu dhammavādī na c'eso bhikkhu vinayavādī. Mā āyasmantānam'pi saṅghabhedo ruccittha. Samet'āyasmantānaṁ saṅghena, samaggo hi saṅgho, sammodamāno avivadamāno ek'uddeso, phāsu viharatī”ti. Evañ'ca te bhikkhū bhikkhūhi vuccamānā tath'eva paggaṇheyyuṁ, te bhikkhū bhikkhūhi yāvatatiyaṁ samanubhāsitabbā tassa paṭinissaggāya. Yāvatatiyañ'ce samanubhāsiyamānā taṁ paṭinissajjeyyuṁ, icc'etaṁ kusalaṁ. No ce paṭinissajjeyyuṁ, saṅghādiseso.

12. Bhikkhu pan'eva dubbacajātiko hoti, uddesapariyāpannesu sikkhāpadesu bhikkhūhi sahadhammikaṁ vuccamāno attānaṁ avacanīyaṁ karoti: “Mā maṁ, āyasmanto, kiñci avacuttha kalyāṇaṁ vā pāpakaṁ vā, aham'p'āyasmante na kiñci vakkhāmi kalyāṇaṁ vā pāpakaṁ vā. Viramath'āyasmanto, mama vacanāyā”ti, so bhikkhu bhikkhūhi evam'assa vacanīyo: “Mā, āyasmā, attānaṁ avacanīyaṁ akāsi, vacanīyamev'āyasmā attānaṁ karotu. āyasmā'pi bhikkhū vadetu sahadhammena bhikkhū'pi āyasmantaṁ vakkhanti sahadhammena, evaṁ saṁvaddhā hi tassa Bhagavato parisā, yadidaṁ : aññam'aññavacanena aññam'aññavuṭṭhāpanenā”ti.

Evañ'ca pana so bhikkhu bhikkhūhi vuccamāno tath'eva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya. Yāvatatiyañ'ce samanubhāsiyamāno taṁ paṭinissajjeyya icc'etaṁ kusalaṁ. No ce paṭinissajjeyya, saṅghādiseso.

13. Bhikkhu pan'eva aññataraṁ gāmaṁ vā nigamaṁ vā upanissāya viharati, kuladūsako pāpasamācāro, tassa kho pāpakā samācārā dissanti c'eva suyyanti ca kulāni ca tena duṭṭhāni dissanti c'eva suyyanti ca, so bhikkhu bhikkhūhi evam'assa vacanīyo: “āyasmā kho kuladūsako pāpasamācāro, āyasmato kho pāpakā samācārā dissanti c'eva suyyanti ca kulāni c'āyasmatā duṭṭhāni dissanti c'eva suyyanti ca. Pakkamat'āyasmā imamhā āvāsā. Alante idha vāsenā”ti. Evañ'ca pana so bhikkhu bhikkhūhi vuccamāno te bhikkhū evaṁ vadeyya: “Chandagāmino ca bhikkhū dosagāmino ca bhikkhū mohagāmino ca bhikkhū bhayagāmino ca bhikkhū. Tādisikāya āpattiyā ekaccaṁ pabbājenti ekaccaṁ na pabbājentī”ti, so bhikkhu bhikkhūhi evam'assa vacanīyo: “Mā, āyasmā, evaṁ avaca. Na ca bhikkhū chandagāmino na ca bhikkhū dosagāmino na ca bhikkhū mohagāmino na ca bhikkhū bhayagāmino. āyasmā kho kuladūsako pāpasamācāro, āyasmato kho pāpakā samācārā dissanti c'eva suyyanti ca kulāni c'āyasmatā uṭṭhāni dissanti c'eva suyyanti ca. Pakkamat'āyasmā imamhā āvāsā. Alante idha vāsenā”ti. Evañ'ca pana so bhikkhu bhikkhūhi vuccamāno tath'eva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya. Yāvatatiyañ'ce samanubhāsiyamāno taṁ paṭinissajjeyya, icc'etaṁ kusalaṁ. No ce paṭinissajjeyya, saṅghādiseso.

Uddiṭṭhā kho, āyasmanto, terasa saṅghādisesā dhammā, nava paṭhamāpattikā cattāro yāvatatiyakā. Yesaṁ bhikkhu aññataraṁ vā aññataraṁ vā āpajjitvā yāvatihaṁ jānaṁ paṭicchādeti tāvatihaṁ tena bhikkhunā, akāmā, parivatthabbaṁ. Parivutthaparivāsena bhikkhunā uttariṁ chārattaṁ bhikkhumānattāya paṭipajjitabbaṁ. Ciṇṇamānatto bhikkhu yattha siyā vīsatigaṇo bhikkhusaṅgho tattha so bhikkhu abbhetabbo. Ekena'pi ce ūno vīsatigaṇo bhikkhusaṅgho taṁ bhikkhuṁ abbheyya so ca bhikkhu anabbhito te ca bhikkhū gārayhā. Ayaṁ tattha sāmīci.

Tatth'āyasmante pucchāmi: `Kacci'ttha parisuddhā?' Dutiyam'pi pucchāmi: `Kacci'ttha parisuddhā?' Tatiyam'pi pucchāmi: `Kacci'ttha parisuddhā?' Parisuddh'etth'āyasmanto, tasmā tuṇhī. Evametaṁ dhārayāmi.

Saṅghādises'uddeso tatiyo.





Aniyatā dhammā


Ime kho pan'āyasmanto, dve aniyatā dhammā uddesaṁ āgacchanti.

1. Yo pana bhikkhu mātugāmena saddhiṁ eko ekāya raho paṭicchanne āsane, alaṁkammaniye, nisajjaṁ kappeyya, tam'enaṁ saddheyyavacasā upāsikā disvā tiṇṇaṁ dhammānaṁ aññatarena vadeyya, pārājikena vā saṅghādisesena vā pācittiyena vā, nisajjaṁ bhikkhu paṭijānamāno tiṇṇaṁ dhammānaṁ aññatarena kāretabbo, pārājikena vā saṅghādisesena vā pācittiyena vā; yena vā sā saddheyyavacasā upāsikā vadeyya tena so bhikkhu kāretabbo. Ayaṁ dhammo aniyato.

2. Na h'eva kho pana paṭicchannaṁ āsanaṁ hoti, n'ālaṁkammaniyaṁ, alañ'ca kho hoti mātugāmaṁ duṭṭhullāhi vācāhi obhāsituṁ, yo pana bhikkhu tathārūpe āsane mātugāmena saddhiṁ eko ekāya raho nisajjaṁ kappeyya, tam'enaṁ saddheyyavacasā upāsikā disvā dvinnaṁ dhammānaṁ aññatarena vadeyya, saṅghādisesena vā pācittiyena vā, nisajjaṁ bhikkhu paṭijānamāno dvinnaṁ dhammānaṁ aññatarena kāretabbo, saṅghādisesena vā pācittiyena vā; yena vā sā saddheyyavacasā upāsikā vadeyya tena so bhikkhu kāretabbo. Ayam'pi dhammo aniyato.

Uddiṭṭhā kho, āyasmanto, dve aniyatā dhammā. Tatth'āyasmante pucchāmi: `Kacci'ttha parisuddhā?' Dutiyam'pi pucchāmi: `Kacci'ttha parisuddhā?' Tatiyam'pi pucchāmi: `Kacci'ttha parisuddhā?' Parisuddh'etth'āyasmanto, tasmā tuṇhī. Evametaṁ dhārayāmi.

Aniyat'uddeso catuttho.





Nissaggiyā pācittiyā dhammā




Ime kho pan'āyasmanto, tiṁsa nissaggiyā pācittiyā dhammā uddesaṁ āgacchanti.

1. Niṭṭhitacīvarasmiṁ bhikkhunā ubbhatasmiṁ kaṭhine das'āhaparamaṁ atirekacīvaraṁ dhāretabbaṁ. Taṁ atikkāmayato, nissaggiyaṁ pācittiyaṁ.

2. Niṭṭhitacīvarasmiṁ bhikkhunā ubbhatasmiṁ kaṭhine ekarattam'pi ce bhikkhu ticīvarena vippavaseyya, aññatra bhikkhusammutiyā, nissaggiyaṁ pācittiyaṁ.

3. Niṭṭhitacīvarasmiṁ bhikkhunā ubbhatasmiṁ kaṭhine bhikkhuno pan'eva akālacīvaraṁ uppajjeyya, ākaṅkhamānena bhikkhunā paṭiggahetabbaṁ paṭiggahetvā khippam'eva kāretabbaṁ. No c'assa pāripūri, māsaparamaṁ tena bhikkhunā taṁ cīvaraṁ nikkhipitabbaṁ ūnassa pāripūriyā satiyā paccāsāya. Tato ce uttariṁṁṁ nikkhipeyya, satiyā'pi paccāsāya, nissaggiyaṁ pācittiyaṁ.

4. Yo pana bhikkhu aññātikāya bhikkhuniyā purāṇacīvaraṁ dhovāpeyya vā rajāpeyya vā ākoṭāpeyya vā, nissaggiyaṁ pācittiyaṁ.

5. Yo pana bhikkhu aññātikāya bhikkhuniyā hatthato cīvaraṁ paṭiggaṇheyya, aññatra pārivaṭṭakā, nissaggiyaṁ pācittiyaṁ.

6. Yo pana bhikkhu aññātakaṁ gahapatiṁ vā gahapatāniṁ vā cīvaraṁ viññāpeyya, aññatra samayā, nissaggiyaṁ pācittiyaṁ. Tatthāyaṁ samayo: acchinnacīvaro vā hoti bhikkhu naṭṭha cīvaro vā. Ayaṁ tattha samayo.

7. Tañ'ce aññātako gahapati vā gahapatānī vā bahūhi cīvarehi abhihaṭṭhuṁ pavāreyya, santaruttaraparamaṁ tena bhikkhunā tato cīvaraṁ sāditabbaṁ. Tato ce uttariṁṁṁ sādiyeyya, nissaggiyaṁ pācittiyaṁ.

8. Bhikkhuṁ pan'eva uddissa aññātakassa gahapatissa vā gahapatāniyā vā cīvaracetāpannaṁ upakkhaṭaṁ hoti: “Iminā cīvaracetāpannena cīvaraṁ cetāpetvā itthan'nāmaṁ bhikkhuṁ cīvarena acchādessāmī”ti, tatra ce so bhikkhu, pubbe appavārito, upasaṅkamitvā cīvare vikappaṁ āpajjeyya: “Sādhu vata maṁ, āyasmā, iminā cīvaracetāpannena evarūpaṁ vā evarūpaṁ vā cīvaraṁ cetāpetvā acchādehī”ti, kalyāṇakamyataṁ upādāya, nissaggiyaṁ pācittiyaṁ.

9. Bhikkhuṁ pan'eva uddissa ubhinnaṁ aññātakānaṁ gahapatīnaṁ vā gahapatānīnaṁ vā paccekacīvaracetāpannāni upakkhaṭāni honti: “Imehi mayaṁ paccekacīvaracetāpannehi paccekacīvarāni cetāpetvā itthan'nāmaṁ bhikkhuṁ cīvarehi acchādessāmā”ti, tatra ce so bhikkhu, pubbe appavārito, upasaṅkamitvā cīvare vikappaṁ āpajjeyya: “Sādhu vata maṁ, āyasmanto, imehi paccekacīvaracetāpannehi evarūpaṁ vā evarūpaṁ vā cīvaraṁ cetāpetvā acchādetha, ubho'va santā ekenā”ti, kalyāṇakamyataṁ upādāya, nissaggiyaṁ pācittiyaṁ.

10. Bhikkhuṁ pan'eva uddissa rājā vā rājabhoggo vā brāhmaṇo vā gahapatiko vā dūtena cīvaracetāpannaṁ pahiṇeyya: “Iminā cīvaracetāpannena cīvaraṁ cetāpetvā itthan'nāmaṁ bhikkhuṁ cīvarena acchādehī”ti, so ce dūto taṁ bhikkhuṁ upasaṅkamitvā evaṁ vadeyya: “Idaṁ kho, bhante, āyasmantaṁ uddissa cīvaracetāpannaṁ ābhataṁ. Patigaṇhātu āyasmā cīvaracetāpannan”ti, tena bhikkhunā so dūto evam'assa vacanīyo: Na kho mayaṁ, āvuso, cīvaracetāpannaṁ patigaṇhāma, cīvarañ'ca kho mayaṁ patigaṇhāma kālena kappiyan”ti.

So ce dūto taṁ bhikkhuṁ evaṁ vadeyya: “Atthi pan'āyasmato koci veyyāvaccakaro?”ti, cīvar'atthikena, bhikkhave, bhikkhunā veyyāvaccakaro niddisitabbo, ārāmiko vā upāsako vā : “Eso kho, āvuso, bhikkhūnaṁ veyyāvaccakaro”ti.

So ce dūto taṁ veyyāvaccakaraṁ saññāpetvā, taṁ bhikkhuṁ upasaṅkamitvā evaṁ vadeyya: “Yaṁ kho, bhante, āyasmā veyyāvaccakaraṁ niddisi saññatto so mayā, upasaṅkamatu āyasmā kālena, cīvarena taṁ acchādessatī”ti, cīvar'atthikena, bhikkhave, bhikkhunā veyyāvaccakaro upasaṅkamitvā dvattikkhattuṁ codetabbo sāretabbo: “Attho me, āvuso, cīvarenā”ti. Dvattikkhattuṁ codayamāno sārayamāno taṁ cīvaraṁ abhinipphādeyya, icc'etaṁ kusalaṁ. No ce abhinipphādeyya, catukkhattuṁ, pañcakkhattuṁ, chakkhattuparamaṁ tuṇhībhūtena uddissa ṭhātabbaṁ. Catukkhattuṁ, pañcakkhattuṁ, chakkhattuparamaṁ tuṇhībhūto uddissa tiṭṭhamāno taṁ cīvaraṁ abhinipphādeyya, icc'etaṁ kusalaṁ. Tato ce uttariṁṁṁ vāyamamāno taṁ cīvaraṁ abhinipphādeyya, nissaggiyaṁ pācittiyaṁ.

No ce abhinipphādeyya, yat'assa cīvaracetāpannaṁ ābhataṁ tattha sāmaṁ vā gantabbaṁ dūto vā pāhetabbo: “Yaṁ kho tumhe, āyasmanto, bhikkhuṁ uddissa cīvaracetāpannaṁ pahiṇittha na taṁ tassa bhikkhuno kiñci atthaṁ anubhoti: Yuñjant'āyasmanto sakaṁ, mā vo sakaṁ vinassā”ti. Ayaṁ tattha sāmīci.

Cīvaravaggo paṭhamo.



11. Yo pana bhikkhu kosiyamissakaṁ santhataṁ kārāpeyya, nissaggiyaṁ pācittiyaṁ.

12. Yo pana bhikkhu suddhakāḷakānaṁ eḷakalomānaṁ santhataṁ kārāpeyya, nissaggiyaṁ pācittiyaṁ.

13. Navaṁ pana bhikkhunā santhataṁ kārayamānena dve bhāgā suddhakāḷakānaṁ eḷakalomānaṁ ādātabbā, tatiyaṁ odātānaṁ, catutthaṁ gocariyānaṁ. Anādā ce bhikkhu dve bhāge suddhakāḷakānaṁ eḷakalomānaṁ, tatiyaṁ odātānaṁ, catutthaṁ gocariyānaṁ, navaṁ santhataṁ kārāpeyya, nissaggiyaṁ pācittiyaṁ.

14. Navaṁ pana bhikkhunā santhataṁ kārāpetvā chabbassāni dhāretabbaṁ. Orena ce channaṁ vassānaṁ, taṁ santhataṁ vissajjetvā vā avissajjetvā vā, aññaṁ navaṁ santhataṁ kārāpeyya, aññatra bhikkhusammutiyā, nissaggiyaṁ pācittiyaṁ.

15. Nisīdanasanthataṁ pana bhikkhunā kārayamānena purāṇasanthatassa sāmantā sugatavidatthi ādātabbā dubbaṇṇakaraṇāya. Anādā ce bhikkhu purāṇasanthatassa sāmantā sugatavidatthiṁ navaṁ nisīdanasanthataṁ kārāpeyya, nissaggiyaṁ pācittiyaṁ.

16. Bhikkhuno pan'eva addhānamaggapaṭipannassa eḷakalomāni uppajjeyyuṁ, ākaṅkhamānena bhikkhunā paṭiggahetabbāni paṭiggahetvā tiyojanaparamaṁ sahatthā haritabbāni, asante hārake. Tato ce uttariṁṁṁ hareyya, asante'pi hārake, nissaggiyaṁ pācittiyaṁ.

17. Yo pana bhikkhu aññātikāya bhikkhuniyā eḷakalomāni dhovāpeyya vā rajāpeyya vā vijaṭāpeyya vā, nissaggiyaṁ pācittiyaṁ.

18. Yo pana bhikkhu jātarūparajataṁ uggaṇheyya vā uggaṇhāpeyya vā upanikkhittaṁ vā sādiyeyya, nissaggiyaṁ pācittiyaṁ.

19. Yo pana bhikkhu nānappakārakaṁ rūpiyasaṁvohāraṁ samāpajjeyya, nissaggiyaṁ pācittiyaṁ.

20. Yo pana bhikkhu nānappakārakaṁ kayavikkayaṁ samāpajjeyya, nissaggiyaṁ pācittiyaṁ.

Kosiyavaggo dutiyo.



21. Das'āhaparamaṁ atirekapatto dhāretabbo. Taṁ atikkāmayato, nissaggiyaṁ pācittiyaṁ.

22. Yo pana bhikkhu ūnapañcabandhanena pattena aññaṁ navaṁ pattaṁ cetāpeyya, nissaggiyaṁ pācittiyaṁ. Tena bhikkhunā so patto bhikkhuparisāya nissajjitabbo. Yo ca tassā bhikkhuparisāya pattapariyanto so ca tassa bhikkhuno padātabbo: “Ayaṁ te, bhikkhu, patto, yāva bhedanāya dhāretabbo”ti. Ayaṁ tattha sāmīci.

23. Yāni kho pana tāni gilānānaṁ bhikkhūnaṁ paṭisāyanīyāni bhesajjāni, seyyath'īdaṁ : sappi, navanītaṁ, telaṁ, madhu, phāṇitaṁ, tāni paṭiggahetvā satt'āhaparamaṁ sannidhikārakaṁ paribhuñjitabbāni. Taṁ atikkāmayato, nissaggiyaṁ pācittiyaṁ.

24. `Māso seso gimhānan'ti bhikkhunā vassikasāṭikacīvaraṁ pariyesitabbaṁ, `addhamāso seso gimhānan'ti katvā nivāsetabbaṁ. Orena ce`māso seso gimhānan'ti vassikasāṭikacīvaraṁ pariyeseyya, oren'addhamāso seso gimhānan'ti katvā nivāseyya, nissaggiyaṁ pācittiyaṁ.

25. Yo pana bhikkhu bhikkhussa sāmaṁ cīvaraṁ datvā, kupito anattamano, acchindeyya vā acchindāpeyya vā, nissaggiyaṁ pācittiyaṁ.

26. Yo pana bhikkhu sāmaṁ suttaṁ viññāpetvā tantavāyehi cīvaraṁ vāyāpeyya, nissaggiyaṁ pācittiyaṁ.

27. Bhikkhuṁ pan'eva uddissa aññātako gahapati vā gahapatānī vā tantavāyehi cīvaraṁ vāyāpeyya, tatra ce so bhikkhu, pubbe appavārito, tantavāye upasaṅkamitvā cīvare vikappaṁ āpajjeyya: “Idaṁ kho, āvuso, cīvaraṁ, maṁ uddissa vīyati. Āyatañ'ca karotha, vitthatañ'ca appitañ'ca suvītañ'ca suppavāyitañ'ca suvilekhitañ'ca suvitacchitañ'ca karotha, app'eva nāma mayam'pi āyasmantānaṁ kiñcimattaṁ anupadajjeyyāmā”ti, evañ'ca so bhikkhu vatvā kiñcimattaṁ anupadajjeyya, antamaso piṇḍapātamattam'pi, nissaggiyaṁ pācittiyaṁ.

28. Das'āh'ānāgataṁ kattikatemāsikapuṇṇamaṁ , bhikkhuno pan'eva accekacīvaraṁ uppajjeyya, accekaṁ maññamānena bhikkhunā paṭiggahetabbaṁ paṭiggahetvā yāva cīvarakāla samayaṁ nikkhipitabbaṁ . Tato ce uttariṁṁṁ nikkhipeyya, nissaggiyaṁ pācittiyaṁ .

29. Upavassaṁ kho pana kattikapuṇṇamaṁ, yāni kho pana tāni āraññakāni sen'āsanāni, sāsaṅkasammatāni sappaṭibhayāni, tathārūpesu bhikkhu sen'āsanesu viharanto ākaṅkhamāno tiṇṇaṁ cīvarānaṁ aññataraṁ cīvaraṁ antaraghare nikkhipeyya, siyā ca tassa bhikkhuno koci'd'eva paccayo tena cīvarena vippavāsāya, chārattaparamaṁ tena bhikkhunā tena cīvarena vippavasitabbaṁ. Tato ce uttariṁṁṁ vippavaseyya, aññatra bhikkhusammutiyā, nissaggiyaṁ pācittiyaṁ.

30. Yo pana bhikkhu jānaṁ saṅghikaṁ lābhaṁ pariṇataṁ attano pariṇāmeyya, nissaggiyaṁ pācittiyaṁ.

Pattavaggo tatiyo.



Uddiṭṭhā kho, āyasmanto, tiṁsa nissaggiyā pācittiyā dhammā. Tatth'āyasmante pucchāmi: `Kacci'ttha parisuddhā?' Dutiyam'pi pucchāmi: `Kacci'ttha parisuddhā?' Tatiyam'pi pucchāmi: `Kacci'ttha parisuddhā?' Parisuddh'etth'āyasmanto, tasmā tuṇhī. Evametaṁ dhārayāmi.

Tiṁsanissaggiyā pācittiyā dhammā niṭṭhitā.





Pācittiyā dhammā


Ime kho pan'āyasmanto, dvenavuti pācittiyā dhammā uddesaṁ āgacchanti.

1. Sampajānamusāvāde, pācittiyaṁ.

2. Omasavāde, pācittiyaṁ.

3. Bhikkhupesuññe, pācittiyaṁ.

4. Yo pana bhikkhu anupasampannaṁ padaso dhammaṁ vāceyya, pācittiyaṁ.

5. Yo pana bhikkhu anupasampannena uttariṁ dirattatirattaṁ saha seyyaṁ kappeyya, pācittiyaṁ.

6. Yo pana bhikkhu mātugāmena saha seyyaṁ kappeyya, pācittiyaṁ.

7. Yo pana bhikkhu mātugāmassa uttariṁ chappañcavācāhi dhammaṁ deseyya, aññatra viññunā purisaviggahena, pācittiyaṁ.

8. Yo pana bhikkhu anupasampannassa uttarimanussadhammaṁ āroceyya, bhūtasmiṁ, pācittiyaṁ.

9. Yo pana bhikkhu bhikkhussa duṭṭhullaṁ āpattiṁ anupasampannassa āroceyya, aññatra bhikkhusammutiyā, pācittiyaṁ.

10. Yo pana bhikkhu paṭhaviṁ khaṇeyya vā khaṇāpeyya vā, pācittiyaṁ.

Musāvādavaggo paṭhamo.



11. Bhūtagāmapātavyatāya, pācittiyaṁ.

12. Aññavādake vihesake, pācittiyaṁ.

13. Ujjhāpanake khīyanake, pācittiyaṁ.

14. Yo pana bhikkhu saṅghikaṁ mañcaṁ vā pīṭhaṁ vā bhisiṁ vā kocchaṁ vā ajjhokāse santharitvā vā santharāpetvā vā taṁ pakkamanto n'eva uddhareyya na uddharāpeyya anāpucchā vā gaccheyya, pācittiyaṁ.

15. Yo pana bhikkhu saṅghike vihāre seyyaṁ santharitvā vā santharāpetvā vā taṁ pakkamanto n'eva uddhareyya na uddharāpeyya anāpucchā vā gaccheyya, pācittiyaṁ.

16. Yo pana bhikkhu saṅghike vihāre jānaṁ pubbūpagataṁ bhikkhuṁ anūpakhajja seyyaṁ kappeyya: `Yassa sambādho bhavissati so pakkamissatī'ti, etad'eva paccayaṁ karitvā anaññaṁ, pācittiyaṁ.

17. Yo pana bhikkhu bhikkhuṁ, kupito anattamano, saṅghikā vihārā nikkaḍḍheyya vā nikkaḍḍhāpeyya vā, pācittiyaṁ.

18. Yo pana bhikkhu saṅghike vihāre uparivehāsakuṭiyā āhaccapādakaṁ mañcaṁ vā pīṭhaṁ vā abhinisīdeyya vā abhinipajjeyya vā, pācittiyaṁ.

19. Mahallakaṁ pana bhikkhunā vihāraṁ kārayamānena yāva dvārakosā aggalaṭṭhapanāya ālokasandhiparikammāya dvatticchadanassa pariyāyaṁ, appaharite ṭhitena, adhiṭṭhātabbaṁ. Tato ce uttariṁṁṁ appaharite'pi ṭhito adhiṭṭhaheyya, pācittiyaṁ.

20. Yo pana bhikkhu jānaṁ sappāṇakaṁ udakaṁ tiṇaṁ vā mattikaṁ vā siñceyya vā siñcāpeyya vā, pācittiyaṁ.

Bhūtagāmavaggo dutiyo.



21. Yo pana bhikkhu asammato bhikkhuniyo ovadeyya, pācittiyaṁ.

22. Sammato'pi ce bhikkhu atthaṅgate suriye bhikkhuniyo ovadeyya, pācittiyaṁ.

23. Yo pana bhikkhu bhikkhunūpassayaṁ upasaṅkamitvā bhikkhuniyo ovadeyya, aññatra samayā, pācittiyaṁ. Tatthāyaṁ samayo: gilānā hoti bhikkhunī. Ayaṁ tattha samayo.

24. Yo pana bhikkhu evaṁ vadeyya: “Āmisahetu bhikkhū bhikkhuniyo ovadantī”ti, pācittiyaṁ.

25. Yo pana bhikkhu aññātikāya bhikkhuniyā cīvaraṁ dadeyya, aññatra pārivaṭṭakā, pācittiyaṁ.

26. Yo pana bhikkhu aññātikāya bhikkhuniyā cīvaraṁ sibbeyya vā sibbāpeyya vā, pācittiyaṁ.

27. Yo pana bhikkhu bhikkhuniyā saddhiṁ saṁvidhāya ek'addhānamaggaṁ paṭipajjeyya, antamaso gāmantaram'pi, aññatra samayā, pācittiyaṁ. Tatthāyaṁ samayo: satthagamanīyo hoti maggo, sāsaṅkasammato sappaṭibhayo. Ayaṁ tattha samayo.

28. Yo pana bhikkhu bhikkhuniyā saddhiṁ saṁvidhāya ekaṁ nāvaṁ abhirūheyya uddhagāminiṁ vā adhogāminiṁ vā, aññatra tiriyaṁ taraṇāya, pācittiyaṁ.

29. Yo pana bhikkhu jānaṁ bhikkhunīparipācitaṁ piṇḍapātaṁ bhuñjeyya, aññatra pubbe gihīsamārambhā, pācittiyaṁ.

30. Yo pana bhikkhu bhikkhuniyā saddhiṁ eko ekāya raho nisajjaṁ kappeyya, pācittiyaṁ.

Bhikkhun'ovādavaggo tatiyo.



31. Agilānena bhikkhunā eko āvasathapiṇḍo bhuñjitabbo. Tato ce uttariṁṁṁ bhuñjeyya, pācittiyaṁ.

32. Gaṇabhojane, aññatra samayā, pācittiyaṁ. Tatthāyaṁ samayo: gilānasamayo, cīvaradānasamayo, cīvarakārasamayo, addhānagamanasamayo, nāvābhirūhanasamayo, mahāsamayo, samaṇabhattasamayo. Ayaṁ tattha samayo.

33. Paramparabhojane, aññatra samayā, pācittiyaṁ. Tatthāyaṁ samayo: gilānasamayo, cīvaradānasamayo, cīvarakārasamayo. Ayaṁ tattha samayo.

34. Bhikkhuṁ pan'eva kulaṁ upagataṁ pūvehi vā manthehi vā abhihaṭṭhuṁ pavāreyya, ākaṅkhamānena bhikkhunā dvattipattapūrā paṭiggahetabbā. Tato ce uttariṁṁṁ paṭiggaṇheyya, pācittiyaṁ. Dvattipattapūre paṭiggahetvā tato nīharitvā bhikkhūhi saddhiṁ saṁvibhajitabbaṁ. Ayaṁ tattha sāmīci.

35. Yo pana bhikkhu, bhuttāvī pavārito, anatirittaṁ khādanīyaṁ vā bhojanīyaṁ vā khādeyya vā bhuñjeyya vā, pācittiyaṁ.

36. Yo pana bhikkhu bhikkhuṁ, bhuttāviṁ pavāritaṁ, anatirittena khādanīyena vā bhojanīyena vā abhihaṭṭhuṁ pavāreyya: “Handa, bhikkhu, khāda vā bhuñja vā”ti, jānaṁ āsādan'āpekkho, bhuttasmiṁ, pācittiyaṁ.

37. Yo pana bhikkhu vikāle khādanīyaṁ vā bhojanīyaṁ vā khādeyya vā bhuñjeyya vā, pācittiyaṁ.

38. Yo pana bhikkhu sannidhikārakaṁ khādanīyaṁ vā bhojanīyaṁ vā khādeyya vā bhuñjeyya vā, pācittiyaṁ.

39. Yāni kho pana tāni paṇītabhojanāni, seyyath'īdaṁ : sappi, navanītaṁ, telaṁ, madhu, phāṇitaṁ, maccho, maṁsaṁ, khīraṁ, dadhi, yo pana bhikkhu evarūpāni paṇītabhojanāni, agilāno, attano atthāya viññāpetvā bhuñjeyya, pācittiyaṁ.

40. Yo pana bhikkhu adinnaṁ mukhadvāraṁ āhāraṁ āhareyya, aññatra udakadantaponā, pācittiyaṁ.

Bhojanavaggo catuttho.



41. Yo pana bhikkhu acelakassa vā paribbājakassa vā paribbājikāya vā sahatthā khādanīyaṁ vā bhojanīyaṁ vā dadeyya, pācittiyaṁ.

42. Yo pana bhikkhu bhikkhuṁ evaṁ vadeyya: “Eh'āvuso, gāmaṁ vā nigamaṁ vā piṇḍāya pavisissāmā”ti, tassa dāpetvā vā adāpetvā vā uyyojeyya: “Gacch'āvuso, na me tayā saddhiṁ kathā vā nisajjā vā phāsu hoti, ekakassa me kathā vā nisajjā vā phāsu hotī”ti, etad'eva paccayaṁ karitvā anaññaṁ, pācittiyaṁ.

43. Yo pana bhikkhu sabhojane kule anūpakhajja nisajjaṁ kappeyya, pācittiyaṁ.

44. Yo pana bhikkhu mātugāmena saddhiṁ raho paṭicchanne āsane nisajjaṁ kappeyya, pācittiyaṁ.

45. Yo pana bhikkhu mātugāmena saddhiṁ eko ekāya raho nisajjaṁ kappeyya, pācittiyaṁ.

46. Yo pana bhikkhu, nimantito sabhatto samāno, santaṁ bhikkhuṁ anāpucchā, purebhattaṁ vā pacchābhattaṁ vā kulesu cārittaṁ āpajjeyya, aññatra samayā, pācittiyaṁ. Tatthāyaṁ samayo: cīvaradānasamayo, cīvarakārasamayo. Ayaṁ tattha samayo.

47. Agilānena bhikkhunā cātumāsappaccayapavāraṇā sāditabbā. Aññatra punapavāraṇāya aññatra niccapavāraṇāya, tato ce uttariṁṁṁ sādiyeyya, pācittiyaṁ.

48. Yo pana bhikkhu uyyuttaṁ senaṁ dassanāya gaccheyya, aññatra tathārūpappaccayā, pācittiyaṁ.

49. Siyā ca tassa bhikkhuno koci'd'eva paccayo senaṁ gamanāya, dirattatirattaṁ tena bhikkhunā senāya vasitabbaṁ. Tato ce uttariṁṁṁ vaseyya, pācittiyaṁ.

50. Dirattatirattaṁ ce bhikkhu senāya vasamāno uyyodhikaṁ vā balaggaṁ vā senābyūhaṁ vā anīkadassanaṁ vā gaccheyya, pācittiyaṁ.

Acelakavaggo pañcamo.



51. Surāmerayapāne, pācittiyaṁ.

52. Aṅgulipatodake, pācittiyaṁ.

53. Udake hassadhamme, pācittiyaṁ.

54. Anādariye, pācittiyaṁ.

55. Yo pana bhikkhu bhikkhuṁ sāpeyya, pācittiyaṁ.

56. Yo pana bhikkhu, agilāno visibban'āpekkho, jotiṁ samādaheyya vā samādahāpeyya vā, aññatra tathārūpappaccayā, pācittiyaṁ.

57. Yo pana bhikkhu oren'addhamāsaṁ nahāyeyya, aññatra samayā, pācittiyaṁ. Tatthāyaṁ samayo: `diyaḍḍho māso seso gimhānan'ti vassānassa paṭhamo māso – icc'ete aḍḍhateyyamāsā uṇhasamayo, pariḷāhasamayo, gilānasamayo, kammasamayo, addhānagamanasamayo, vātavuṭṭhisamayo. Ayaṁ tattha samayo.

58. Navaṁ pana bhikkhunā cīvaralābhena tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ ādātabbaṁ, nīlaṁ vā kaddamaṁ vā kāḷasāmaṁ vā. Anādā ce bhikkhu tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ navaṁ cīvaraṁ paribhuñjeyya, pācittiyaṁ.

59. Yo pana bhikkhu bhikkhussa vā bhikkhuniyā vā sikkhamānāya vā sāmaṇerassa vā sāmaṇeriyā vā sāmaṁ cīvaraṁ vikappetvā apaccuddhārakaṁ paribhuñjeyya, pācittiyaṁ.

60. Yo pana bhikkhu bhikkhussa pattaṁ vā cīvaraṁ vā nisīdanaṁ vā sūcigharaṁ vā kāyabandhanaṁ vā apanidheyya vā apanidhāpeyya vā, antamaso hassāpekkho'pi, pācittiyaṁ.

Surāpānavaggo chaṭṭho.



61. Yo pana bhikkhu sañcicca pāṇaṁ jīvitā voropeyya, pācittiyaṁ.

62. Yo pana bhikkhu jānaṁ sappāṇakaṁ udakaṁ paribhuñjeyya, pācittiyaṁ.

63. Yo pana bhikkhu jānaṁ yathādhammaṁ nihatādhikaraṇaṁ punakammāya ukkoṭeyya, pācittiyaṁ.

64. Yo pana bhikkhu bhikkhussa jānaṁ duṭṭhullaṁ āpattiṁ paṭicchādeyya, pācittiyaṁ.

65. Yo pana bhikkhu jānaṁ ūnavīsativassaṁ puggalaṁ upasampādeyya, so ca puggalo anupasampanno te ca bhikkhū gārayhā, idaṁ tasmiṁ, pācittiyaṁ.

66. Yo pana bhikkhu jānaṁ theyyasatthena saddhiṁ saṁvidhāya ek'addhānamaggaṁ paṭipajjeyya, antamaso gāmantaram'pi, pācittiyaṁ.

67. Yo pana bhikkhu mātugāmena saddhiṁ saṁvidhāya ek'addhānamaggaṁ paṭipajjeyya, antamaso gāmantaram'pi, pācittiyaṁ.

68. Yo pana bhikkhu evaṁ vadeyya: “Tathā'haṁ Bhagavatā dhammaṁ desitaṁ ājānāmi yathā ye'me antarāyikā dhammā antarāyikā vuttā Bhagavatā te paṭisevato n'ālaṁ antarāyāyā”ti, so bhikkhu bhikkhūhi evam'assa vacanīyo: “Mā, āyasmā, evaṁ avaca. Mā Bhagavantaṁ abbhācikkhi, na hi sādhu Bhagavato abbhakkhānaṁ, na hi Bhagavā evaṁ vadeyya. Anekapariyāyena,āvuso, antarāyikā dhammā antarāyikā vuttā Bhagavatā, alañ'ca pana te paṭisevato antarāyāyā”ti. Evañ'ca pana so bhikkhu bhikkhūhi vuccamāno tath'eva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya. Yāvatatiyañ'ce samanubhāsiyamāno taṁ paṭinissajjeyya, icc'etaṁ kusalaṁ. No ce paṭinissajjeyya, pācittiyaṁ.

69. Yo pana bhikkhu jānaṁ tathāvādinā bhikkhunā, akatānudhammena taṁ diṭṭhiṁ appaṭinissaṭṭhena, saddhiṁ sambhuñjeyya vā saṁvaseyya vā saha vā seyyaṁ kappeyya, pācittiyaṁ.

70. Samaṇ'uddeso'pi ce evaṁ vadeyya: “Tathā'haṁ Bhagavatā dhammaṁ desitaṁ ājānāmi yathā ye'me antarāyikā dhammā antarāyikā vuttā Bhagavatā te paṭisevato n'ālaṁ antarāyāyā”ti, so samaṇ'uddeso bhikkhūhi evam'assa vacanīyo: “Mā, āvuso samaṇuddesa, evaṁ avaca. Mā Bhagavantaṁ abbhācikkhi, na hi sādhu Bhagavato abbhakkhānaṁ, na hi Bhagavā evaṁ vadeyya. Anekapariyāyena, āvuso samaṇuddesa, antarāyikā dhammā antarāyikā vuttā Bhagavatā, alañ'ca pana te paṭisevato antarāyāyā”ti. Evañ'ca pana so samaṇ'uddeso bhikkhūhi vuccamāno tath'eva paggaṇheyya, so samaṇ'uddeso bhikkhūhi evam'assa vacanīyo: “Ajjatagge te, āvuso samaṇuddesa, na c'eva so Bhagavā satthā apadisitabbo yam'pi c'aññe samaṇuddesā labhanti bhikkhūhi saddhiṁ dirattatirattaṁ sahaseyyaṁ, sā'pi te n'atthi. Cara pare, vinassā”ti. Yo pana bhikkhu jānaṁ tathānāsitaṁ samaṇuddesaṁ upalāpeyya vā upaṭṭhāpeyya vā sambhuñjeyya vā saha vā seyyaṁ kappeyya, pācittiyaṁ.

Sappāṇakavaggo sattamo.



71. Yo pana bhikkhu bhikkhūhi sahadhammikaṁ vuccamāno evaṁ vadeyya: “Na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ, vyattaṁ vinayadharaṁ, paripucchāmī”ti, pācittiyaṁ. Sikkhamānena, bhikkhave, bhikkhunā aññātabbaṁ, paripucchitabbaṁ, paripañhitabbaṁ. Ayaṁ tattha sāmīci.

72. Yo pana bhikkhu pātimokkhe uddissamāne evaṁ vadeyya: “Kiṁ pan'imehi khudd'ānukhuddakehi sikkhāpadehi uddiṭṭhehi, yāvadeva kukkuccāya vihesāya vilekhāya saṁvattantī”ti, sikkhāpadavivaṇṇanake, pācittiyaṁ.

73. Yo pana bhikkhu anvaddhamāsaṁ pātimokkhe uddissamāne evaṁ vadeyya: “Idān'eva kho ahaṁ ājānāmi, ayam'pi kira dhammo, suttāgato suttapariyāpanno, anvaddhamāsaṁ uddesaṁ āgacchatī”ti, tañ'ce bhikkhuṁ aññe bhikkhū jāneyyuṁ : nisinnapubbaṁ iminā bhikkhunā dvattikkhattuṁ pātimokkhe uddissamāne, ko pana vādo bhiyyo'ti, na ca tassa bhikkhuno aññāṇakena mutti atthi, yañ'ca tattha āpattiṁ āpanno tañ'ca yathādhammo kāretabbo, uttariṁ c'assa moho āropetabbo: “Tassa te, āvuso, alābhā, tassa te dulladdhaṁ, yaṁ tvaṁ pātimokkhe uddissamāne na sādhukaṁ aṭṭhikatvā manasikarosī”ti. Idaṁ tasmiṁ mohanake, pācittiyaṁ.

74. Yo pana bhikkhu bhikkhussa, kupito anattamano, pahāraṁ dadeyya, pācittiyaṁ.

75. Yo pana bhikkhu bhikkhussa, kupito anattamano, talasattikaṁ uggireyya, pācittiyaṁ.

76. Yo pana bhikkhu bhikkhuṁ amūlakena saṅghādisesena anuddhaṁseyya, pācittiyaṁ.

77. Yo pana bhikkhu bhikkhussa sañcicca kukkuccaṁ upadaheyya: `Iti'ssa muhuttam'pi aphāsu bhavissatī'ti, etad'eva paccayaṁ karitvā anaññaṁ, pācittiyaṁ.

78. Yo pana bhikkhu bhikkhūnaṁ, bhaṇḍanajātānaṁ kalahajātānaṁ vivādāpannānaṁ, upassutiṁ tiṭṭheyya: `Yaṁ ime bhaṇissanti taṁ sossāmī'ti, etad'eva paccayaṁ karitvā anaññaṁ, pācittiyaṁ.

79. Yo pana bhikkhu dhammikānaṁ kammānaṁ chandaṁ datvā pacchā khīyanadhammaṁ āpajjeyya, pācittiyaṁ.

80. Yo pana bhikkhu saṅghe vinicchayakathāya vattamānāya chandaṁ adatvā uṭṭhāy'āsanā pakkameyya, pācittiyaṁ.

81. Yo pana bhikkhu samaggena saṅghena cīvaraṁ datvā pacchā khīyanadhammaṁ āpajjeyya: “Yathāsanthutaṁ bhikkhū saṅghikaṁ lābhaṁ pariṇāmentī”ti, pācittiyaṁ.

82. Yo pana bhikkhu jānaṁ saṅghikaṁ lābhaṁ pariṇataṁ puggalassa pariṇāmeyya, pācittiyaṁ.

Sahadhammikavaggo aṭṭhamo.

83. Yo pana bhikkhu rañño, khattiyassa muddhāvasittassa, anikkhantarājake anībhataratanake, pubbe appaṭisaṁvidito, indakhīlaṁ atikkāmeyya, pācittiyaṁ.

84. Yo pana bhikkhu ratanaṁ vā ratanasammataṁ vā, aññatra ajjhārāmā vā ajjhāvasathā vā, uggaṇheyya vā uggaṇhāpeyya vā, pācittiyaṁ. Ratanaṁ vā pana bhikkhunā ratanasammataṁ vā, ajjhārāme vā ajjhāvasathe vā, uggahetvā vā uggahāpetvā vā nikkhipitabbaṁ : `Yassa bhavissati so harissatī'ti. Ayaṁ tattha sāmīci.

85. Yo pana bhikkhu, santaṁ bhikkhuṁ anāpucchā, vikāle gāmaṁ paviseyya, aññatra tathārūpā accāyikā karaṇīyā, pācittiyaṁ.

86. Yo pana bhikkhu aṭṭhimayaṁ vā dantamayaṁ vā visāṇamayaṁ vā sūcigharaṁ kārāpeyya, bhedanakaṁ pācittiyaṁ.

87. Navaṁ pana bhikkhunā mañcaṁ vā pīṭhaṁ vā kārayamānena aṭṭhaṅgulapādakaṁ kāretabbaṁ sugataṅgulena, aññatra heṭṭhimāya aṭaniyā. Taṁ atikkāmayato, chedanakaṁ pācittiyaṁ.

88. Yo pana bhikkhu mañcaṁ vā pīṭhaṁ vā tūlonaddhaṁ kārāpeyya, uddālanakaṁ pācittiyaṁ.

89. Nisīdanaṁ pana bhikkhunā kārayamānena pamāṇikaṁ kāretabbaṁ. Tatr'idaṁ pamāṇaṁ : dīghaso dve vidatthiyo sugatavidatthiyā, tiriyaṁ diyaḍḍhaṁ, dasā vidatthi. Taṁ atikkāmayato, chedanakaṁ pācittiyaṁ.

90. Kaṇḍupaṭicchādiṁ pana bhikkhunā kārayamānena pamāṇikā kāretabbā. Tatr'idaṁ pamāṇaṁ : dīghaso catasso vidatthiyo sugatavidatthiyā, tiriyaṁ dve vidatthiyo. Taṁ atikkāmayato, chedanakaṁ pācittiyaṁ.

91. Vassikasāṭikaṁ pana bhikkhunā kārayamānena pamāṇikā kāretabbā. Tatr'idaṁ pamāṇaṁ : dīghaso cha vidatthiyo sugatavidatthiyā, tiriyaṁ aḍḍhateyyā. Taṁ atikkāmayato, chedanakaṁ pācittiyaṁ.

92. Yo pana bhikkhu sugatacīvarappamāṇaṁ cīvaraṁ kārāpeyya atirekaṁ vā, chedanakaṁ pācittiyaṁ. Tatr'idaṁ sugatassa sugatacīvarappamāṇaṁ : dīghaso nava vidatthiyo sugatavidatthiyā, tiriyaṁ cha vidatthiyo. Idaṁ sugatassa sugatacīvarappamāṇaṁ.

Ratanavaggo navamo.



Uddiṭṭhā kho, āyasmanto, dvenavuti pācittiyā dhammā. Tatth'āyasmante pucchāmi: `Kacci'ttha parisuddhā?' Dutiyam'pi pucchāmi: `Kacci'ttha parisuddhā?' Tatiyam'pi pucchāmi: `Kacci'ttha parisuddhā?' Parisuddh'etth'āyasmanto, tasmā tuṇhī. Evametaṁ dhārayāmi.

Dvenavuti pācittiyā dhammā niṭṭhitā.





Pāṭidesanīyā dhammā


Ime kho pan'āyasmanto, cattāro pāṭidesanīyā dhammā uddesaṁ āgacchanti.

Yo pana bhikkhu aññātikāya bhikkhuniyā, antaragharaṁ paviṭṭhāya, hatthato khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā, paṭidesetabbaṁ tena bhikkhunā: “Gārayhaṁ, āvuso, dhammaṁ āpajjiṁ, asappāyaṁ pāṭidesanīyaṁ, taṁ paṭidesemī”ti.

Bhikkhū pan'eva kulesu nimantitā bhuñjanti, tatra ce sā bhikkhunī vosāsamānarūpā ṭhitā hoti: “Idha sūpaṁ detha, idha odanaṁ dethā”ti. Tehi bhikkhūhi sā bhikkhunī apasādetabbā: “Apasakka tāva, bhagini, yāva bhikkhū bhuñjantī”ti. Ekassa'pi ce bhikkhuno nappaṭibhāseyya taṁ bhikkhuniṁ apasādetuṁ : “Apasakka tāva, bhagini, yāva bhikkhū bhuñjantī”ti, paṭidesetabbaṁ tehi bhikkhūhi: “Gārayhaṁ, āvuso, dhammaṁ āpajjimhā, asappāyaṁ pāṭidesanīyaṁ, taṁ paṭidesemā”ti.

Yāni kho pana tāni sekkhasammatāni kulāni, yo pana bhikkhu tathārūpesu sekkhasammatesu kulesu, pubbe animantito agilāno, khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā, paṭidesetabbaṁ tena bhikkhunā: “Gārayhaṁ, āvuso, dhammaṁ āpajjiṁ, asappāyaṁ pāṭidesanīyaṁ, taṁ paṭidesemī”ti.

Yāni kho pana tāni āraññakāni sen'āsanāni sāsaṅkasammatāni sappaṭibhayāni, yo pana bhikkhu, tathārūpesu sen'āsanesu viharanto pubbe appaṭisaṁviditaṁ khādanīyaṁ vā bhojanīyaṁ vā ajjhārāme sahatthā paṭiggahetvā, agilāno, khādeyya vā bhuñjeyya vā, paṭidesetabbaṁ tena bhikkhunā: “Gārayhaṁ, āvuso, dhammaṁ āpajjiṁ, asappāyaṁ pāṭidesanīyaṁ, taṁ paṭidesemī”ti.



Uddiṭṭhā kho, āyasmanto, cattāro pāṭidesanīyā dhammā. Tatth'āyasmante pucchāmi: `Kacci'ttha parisuddhā?' Dutiyam'pi pucchāmi: `Kacci'ttha parisuddhā?' Tatiyam'pi pucchāmi: `Kacci'ttha parisuddhā?' Parisuddh'etth'āyasmanto, tasmā tuṇhī. Evametaṁ dhārayāmi.

Cattāro pāṭidesanīyā dhammā niṭṭhitā.





Sekhiyā dhammā


Ime kho pan'āyasmanto, sekhiyā dhammā uddesaṁ āgacchanti.

`Parimaṇḍalaṁ nivāsessāmī'ti, sikkhā karaṇīyā.

`Parimaṇḍalaṁ pārupissāmī'ti, sikkhā karaṇīyā.

`Supaṭicchanno antaraghare gamissāmī'ti, sikkhā karaṇīyā.

`Supaṭicchanno antaraghare nisīdissāmī'ti, sikkhā karaṇīyā.

`Susaṁvuto antaraghare gamissāmī'ti, sikkhā karaṇīyā.

`Susaṁvuto antaraghare nisīdissāmī'ti, sikkhā karaṇīyā.

`Okkhittacakkhu antaraghare gamissāmī'ti, sikkhā karaṇīyā.

`Okkhittacakkhu antaraghare nisīdissāmī'ti, sikkhā karaṇīyā.

`Na ukkhittakāya antaraghare gamissāmī'ti, sikkhā karaṇīyā.

`Na ukkhittakāya antaraghare nisīdissāmī'ti, sikkhā karaṇīyā.



Parimaṇḍalavaggo paṭhamo.



`Na ujjagghikāya antaraghare gamissāmī'ti, sikkhā karaṇīyā.

`Na ujjagghikāya antaraghare nisīdissāmī'ti, sikkhā karaṇīyā.

`Appasaddo antaraghare gamissāmī'ti, sikkhā karaṇīyā.

`Appasaddo antaraghare nisīdissāmī'ti, sikkhā karaṇīyā.

`Na kāyappacālakaṁ antaraghare gamissāmī'ti, sikkhā karaṇīyā.

`Na kāyappacālakaṁ antaraghare nisīdissāmī'ti, sikkhā karaṇīyā.

`Na bāhuppacālakaṁ antaraghare gamissāmī'ti, sikkhā karaṇīyā.

`Na bāhuppacālakaṁ antaraghare nisīdissāmī'ti, sikkhā karaṇīyā.

`Na sīsappacālakaṁ antaraghare gamissāmī'ti, sikkhā karaṇīyā.

`Na sīsappacālakaṁ antaraghare nisīdissāmī'ti, sikkhā karaṇīyā.



Ujjagghikavaggo dutiyo.



`Na khambhakato antaraghare gamissāmī'ti, sikkhā karaṇīyā.

`Na khambhakato antaraghare nisīdissāmī'ti, sikkhā karaṇīyā.

`Na oguṇṭhito antaraghare gamissāmī'ti, sikkhā karaṇīyā.

`Na oguṇṭhito antaraghare nisīdissāmī'ti, sikkhā karaṇīyā.

`Na ukkuṭikāya antaraghare gamissāmī'ti, sikkhā karaṇīyā.

`Na pallatthikāya antaraghare nisīdissāmī'ti, sikkhā karaṇīyā.

`Sakkaccaṁ piṇḍapātaṁ paṭiggahessāmī'ti, sikkhā karaṇīyā.

`Pattasaññī piṇḍapātaṁ paṭiggahessāmī'ti, sikkhā karaṇīyā.

`Samasūpakaṁ piṇḍapātaṁ paṭiggahessāmī'ti, sikkhā karaṇīyā.

`Samatittikaṁ piṇḍapātaṁ paṭiggahessāmī'ti, sikkhā karaṇīyā.



Khambhakatavaggo tatiyo.



`Sakkaccaṁ piṇḍapātaṁ bhuñjissāmī'ti, sikkhā karaṇīyā.

`Pattasaññī piṇḍapātaṁ bhuñjissāmī'ti, sikkhā karaṇīyā.

`Sapadānaṁ piṇḍapātaṁ bhuñjissāmī'ti, sikkhā karaṇīyā.

`Samasūpakaṁ piṇḍapātaṁ bhuñjissāmī'ti, sikkhā karaṇīyā.

`Na thūpakato omadditvā piṇḍapātaṁ bhuñjissāmī'ti, sikkhā karaṇīyā.

`Na sūpaṁ vā byañjanaṁ vā odanena paṭicchādessāmi, bhiyyokamyataṁ upādāyā'ti, sikkhā karaṇīyā.

`Na sūpaṁ vā odanaṁ vā agilāno attano atthāya viññāpetvā bhuñjissāmī'ti, sikkhā karaṇīyā.

`Na ujjhānasaññī paresaṁ pattaṁ olokessāmī'ti, sikkhā karaṇīyā.

`Nātimahantaṁ kabaḷaṁ karissāmī'ti, sikkhā karaṇīyā.

`Parimaṇḍalaṁ ālopaṁ karissāmī'ti, sikkhā karaṇīyā.



Sakkaccavaggo catuttho.



`Na anāhaṭe kabaḷe mukhadvāraṁ vivarissāmī'ti, sikkhā karaṇīyā.

`Na bhuñjamāno sabbaṁ hatthaṁ mukhe pakkhipissāmī'ti, sikkhā karaṇīyā.

`Na sakabaḷena mukhena byāharissāmī'ti, sikkhā karaṇīyā.

`Na piṇḍukkhepakaṁ bhuñjissāmī'ti, sikkhā karaṇīyā.

`Na kabaḷ'āvacchedakaṁ bhuñjissāmī'ti, sikkhā karaṇīyā.

`Na avagaṇḍakārakaṁ bhuñjissāmī'ti, sikkhā karaṇīyā.

`Na hatthaniddhunakaṁ bhuñjissāmī'ti, sikkhā karaṇīyā.

`Na sitthāvakārakaṁ bhuñjissāmī'ti, sikkhā karaṇīyā.

`Na jivhānicchārakaṁ bhuñjissāmī'ti, sikkhā karaṇīyā.

`Na capucapukārakaṁ bhuñjissāmī'ti, sikkhā karaṇīyā.



Kabaḷavaggo pañcamo.



`Na surusurukārakaṁ bhuñjissāmī'ti, sikkhā karaṇīyā.

`Na hatthanillehakaṁ bhuñjissāmī'ti, sikkhā karaṇīyā.

`Na pattanillehakaṁ bhuñjissāmī'ti, sikkhā karaṇīyā.

`Na oṭṭhanillehakaṁ bhuñjissāmī'ti, sikkhā karaṇīyā.

`Na sāmisena hatthena pānīyathālakaṁ paṭiggahessāmī'ti, sikkhā karaṇīyā.

`Na sasitthakaṁ pattadhovanaṁ antaraghare chaḍḍessāmī'ti, sikkhā karaṇīyā.

`Na chattapāṇissa agilānassa dhammaṁ desissāmī'ti, sikkhā karaṇīyā.

`Na daṇḍapāṇissa agilānassa dhammaṁ desissāmī'ti, sikkhā karaṇīyā.

`Na satthapāṇissa agilānassa dhammaṁ desissāmī'ti, sikkhā karaṇīyā.

`Na āyudhapāṇissa agilānassa dhammaṁ desissāmī'ti, sikkhā karaṇīyā.



Surusuruvaggo chaṭṭho.



`Na pādukārūḷhassa agilānassa dhammaṁ desissāmī'ti, sikkhā karaṇīyā.

`Na upāhanārūḷhassa agilānassa dhammaṁ desissāmī'ti, sikkhā karaṇīyā.

`Na yānagatassa agilānassa dhammaṁ desissāmī'ti, sikkhā karaṇīyā.

`Na sayanagatassa agilānassa dhammaṁ desissāmī'ti, sikkhā karaṇīyā.

`Na pallatthikāya nisinnassa agilānassa dhammaṁ desissāmī'ti, sikkhā karaṇīyā.

`Na veṭhitasīsassa agilānassa dhammaṁ desissāmī'ti, sikkhā karaṇīyā.

`Na oguṇṭhitasīsassa agilānassa dhammaṁ desissāmī'ti, sikkhā karaṇīyā.

`Na chamāya nisīditvā āsane nisinnassa agilānassa dhammaṁ desissāmī'ti, sikkhā karaṇīyā.

`Na nīce āsane nisīditvā ucce āsane nisinnassa agilānassa dhammaṁ desissāmī'ti, sikkhā karaṇīyā.

`Na ṭhito nisinnassa agilānassa dhammaṁ desissāmī'ti, sikkhā karaṇīyā.

`Na pacchato gacchanto purato gacchantassa agilānassa dhammaṁ desissāmī'ti, sikkhā karaṇīyā.

`Na uppathena gacchanto pathena gacchantassa agilānassa dhammaṁ desissāmī'ti, sikkhā karaṇīyā.

`Na ṭhito agilāno uccāraṁ vā passāvaṁ vā karissāmī'ti, sikkhā karaṇīyā.

`Na harite agilāno uccāraṁ vā passāvaṁ vā kheḷaṁ vā karissāmī'ti, sikkhā karaṇīyā.

`Na udake agilāno uccāraṁ vā passāvaṁ vā kheḷaṁ vā karissāmī'ti, sikkhā karaṇīyā.



Pādukavaggo sattamo.



Uddiṭṭhā kho, āyasmanto, sekhiyā dhammā. Tatth'āyasmante pucchāmi: `Kacci'ttha parisuddhā?' Dutiyam'pi pucchāmi: `Kacci'ttha parisuddhā?' Tatiyam'pi pucchāmi: `Kacci'ttha parisuddhā?' Parisuddh'etth'āyasmanto, tasmā tuṇhī. Evametaṁ dhārayāmi.

Sekhiyā dhammā niṭṭhitā.





Adhikaraṇasamathā dhammā


Ime kho pan'āyasmanto, satta adhikaraṇasamathā dhammā uddesaṁ āgacchanti.

Uppannuppannānaṁ adhikaraṇānaṁ samathāya vūpasamāya: 1. Sammukhāvinayo dātabbo. 2. Sativinayo dātabbo. 3. Amūḷhavinayo dātabbo. 4. Paṭiññāya kāretabbaṁ. 5. Yebhuyyasikā. 6. Tassapāpiyyasikā. 7. `Tiṇ'avatthārako'ti.

Uddiṭṭhā kho, āyasmanto, satta adhikaraṇasamathā dhammā. Tatth'āyasmante pucchāmi: `Kacci'ttha parisuddhā?' Dutiyam'pi pucchāmi: `Kacci'ttha parisuddhā?' Tatiyam'pi pucchāmi: `Kacci'ttha parisuddhā?' Parisuddh'etth'āyasmanto, tasmā tuṇhī. Evametaṁ dhārayāmi.

Satta adhikaraṇasamathā dhammā niṭṭhitā.



Uddiṭṭhaṁ kho, āyasmanto, nidānaṁ.

Uddiṭṭhā cattāro pārājikā dhammā.

Uddiṭṭhā terasa saṅghādisesā dhammā.

Uddiṭṭhā dve aniyatā dhammā.

Uddiṭṭhā tiṁsa nissaggiyā pācittiyā dhammā.

Uddiṭṭhā dvenavuti pācittiyā dhammā.

Uddiṭṭhā cattāro pāṭidesanīyā dhammā.

Uddiṭṭhā sekhiyā dhammā.

Uddiṭṭhā satta adhikaraṇasamathā dhammā.

Ettakaṁ tassa Bhagavato sutt'āgataṁ suttapariyāpannaṁ anvaddhamāsaṁ uddesaṁ āgacchati. Tattha sabbeh'eva samaggehi sammodamānehi avivadamānehi sikkhitabban'ti.

Vitthār'uddeso pañcamo.

Bhikkhupātimokkhaṁ niṭṭhitaṁ.

Sādhu, Sādhu, Sādhu.





Saṅghuposathapubbakaraṇādividhi





Pucchaka: "Namo Tassa Bhagavato, Arahato, Sammā Sambuddhassa. (3x)

Suṇātu me, Bhante, Saṅgho. Yadi Saṅghassa pattakallaṁ, ahaṁ āyasmantaṁ itthan'nāmaṁ bhikkhuṁ Vinayaṁ puccheyyaṁ. ”

(Venerable Sirs, let the Community [of monks] listen to me. If the Community [of monks] is ready, I propose to question (name of the monk to be questioned) on [aspects of] the Discipline. )

Vissajjanaka: “Namo Tassa Bhagavato, Arahato, Sammā Sambuddhassa. (3x)

Suṇātu me, Bhante, Saṅgho. Yadi Saṅghassa pattakallaṁ, ahaṁ āyasmatāitthan'nāmenabhikkhunā Vinayaṁ puṭṭho vissajjeyyaṁ. ”

(Venerable Sirs, let the Community [of monks] listen to me. If the Community [of monks] is ready, I propose to answer [the questions] on the Discipline asked by (name of the monk who will ask the questions))

P: “Sammajjanī padīpo ca udakaṁ āsanena ca, Uposathassa etāni `pubbakaraṇan'ti vuccati. Okāsa, sammajjanī: sammajjanakaraṇaṁ kataṁ kiṁ ? ”

(“Sweeping and [the lighting of the] lamps; [setting up of the] water and [preparing the] seats. These are called performing the preliminary [activities] of the Observance. With [your] permission [I ask], sweeping: has the sweeping been done?”)

V: “Sammajjanakaraṇaṁ niṭṭhitaṁ. ”

(The sweeping is finished. )

P: “Padīpo ca: padīpujjalanaṁ kataṁ kiṁ ?”

(And [lighting] the lamps: has the lighting of the lamps been done?)

V: “Padīpujjalanaṁ niṭṭhitaṁ. ”

(The lighting of the lamps is finished. )

P: “Udakaṁ āsanena ca: Āsanena saha pānīyaparibhojanīyaudakaṭṭhapanaṁ kataṁ kiṁ ?”

(Water and seats, has the preparing of the seats and the setting up of the drinking and washing water been done?)

V: “Āsanena saha pānīyaparibhojanīyaudakaṭṭhapanaṁ niṭṭhitaṁ. ”

(The preparing of the seats and the setting up of the drinking and washing water is finished. )

P: “Uposathassa etāni `pubbakaraṇan'ti vuccati kiṁ ?”

(Why are these called `the performing of the preliminary [activities]' of the Observance?)

V: “Etāni cattāri vattāni sammajjanakaraṇādīni Saṅgha sannipātato paṭhamaṁ kattabbattā, uposathassa uposathakammassa `pubbakaraṇan'ti vuccati. `Pubbakaraṇānī'ti akkhātāni. ”

([Since] these four duties, i. e. doing the sweeping, etc. , are to be carried out before the assembling of the Community [of monks], [they] are called the performing of the preliminary [activities] of the Observance [and] the Observance procedure. The performing of the preliminary [activities] has been announced. )

P: “Chandapārisuddhi utukkhānaṁ bhikkhugaṇanā ca ovādo,Uposathassa etāni `pubbakiccan'ti vuccati. Chandapārisuddhi: Chandārahānaṁ bhikkhūnaṁ chanda pārisuddhiāharaṇaṁ kataṁ kiṁ ? ”

(Consent and purity; the announcement of the season; the counting of the monks; and the exhortation. These are called the preliminary duties of the Observance. Consent and purity: has the bringing of the consent and purity of those monks who are entitled to give their consent [and purity] been done?”)

V: “Chandapārisuddhiāharaṇaṁ idha n'atthi. ”

(The bringing [of] consent and purity is not [needed] here. )

P: “Utukkhānaṁ : hemantādīnaṁ tiṇṇaṁ utūnaṁ ettakaṁ atikkantaṁ ettakaṁ avasiṭṭhanti evaṁ utuācikkhanaṁ kataṁ kiṁ ?”

(The announcement of the season: [in one] of the three seasons, i. e. the cold season, etc. , this number (of Observances) have passed and this number are left thus, has the announcement of the season been done?)

V: “Utūnīdha pana Sāsane hemantagimhavassānānaṁ vasena tīṇi honti. Ayaṁ hemantautu (/gimhānautu/ vassāna utu). Imasmiṁ utumhi aṭṭha uposathā. Iminā pakkhena eko uposatho sampatto dve uposathāatikkantā pañca uposathā avasiṭṭhā. ”

(There are three seasons in this Teaching, namely, the cold, hot and rainy seasons. This is the cold (/hot/rainy season). In this season there are eight Observances. With this lunar half month one Observance has arrived, two Observances have passed [and] five Observances are left [to come]. )

P: “Bhikkhugaṇanā ca: Imasmiṁ uposathagge sannipatitānaṁ bhikkhūnaṁ gaṇanā, kittakā bhikkhū honti? ”

(And the counting of the monks: [after] counting the assembled monks in this Observance hall, how many monks are there?”)

V: “Imasmiṁ uposathagge sannipatitānaṁ bhikkhūnaṁ gaṇanācattāro bhikkhū honti. ”

((After) counting the assembled monks in this Observance hall, there are four monks. )

P: “Ovādo: bhikkhunīnaṁ ovādo dātabbo, dinno kiṁ ? ”

(Exhortation: the exhortation is to be given to the nuns, has [it] been given?)

V: “Idāni pana tāsaṁ n'atthitāya, so ca ovādo idha n'atthi. ”

(As they are now no longer in existence, the exhortation is not [needed] here. )

P: “Uposathassa etāni `pubbakiccan'ti vuccati kiṁ ?”

(Why are these called `the preliminary duties' of the Observance?)

V: “Etāni pañcakammāni chandāharaṇādīni pātimokkh uddesato paṭhamaṁ kattabbattā, uposathassa uposatha kammassa`pubbakiccan'ti vuccati. `Pubbakiccānī'ti akkhātāni. ”

([Since] these five duties, i. e. the bringing of [sick and unable to attend monks'] consent, etc. , are to be carried out before the recitation of the Pātimokkha, [they] are called the preliminary duties of the Observance [and] the Observance procedure. The prelimanary duties have been announced. )

P: “Uposatho, yāvatikā ca bhikkhū kammappattā, sabhāgāpattiyo ca,Na vijjanti, vajjanīyā ca puggalā tasmiṁ na honti, `pattakallan'ti vuccati. Uposatho: tīsu uposathadivasesu cātuddasī paṇṇarasī sāmaggīsu,ajj'uposatho ko uposatho?”

(The Observance; and as many monks are entitled to participate in the formal procedure; and there are no [monks] with the same offence; and no individuals that have to be excluded are present; [this] is called `ready. '

The Observance: of the three Observance days, i. e the [one held] on the fourteenth [day of the lunar half month], the fifteenth [day of the lunar half month] and the [one held] in unity [after a serious dispute has been settled], which Observance [day] is today?”)

V: “Ajj'uposatho paṇṇaraso. ”

(The Observance today is [the one held on] the fifteenth [day of the lunar half month]. )

P: “Yāvatikā ca bhikkhū kammappattā'ti kiṁ ?

(What is [the meaning of] `and as many monks are entitled to participate in the [formal] procedure'?)

V: “Yattakā bhikkhū tassa uposathakammassa, pattā yuttā anurūpā, sabbantimena paricchedena cattāro bhikkhū pakatattā, saṅghena anukkhittā, te ca kho hatthapāsaṁ avijahitvā ekasīmāyaṁ ṭhitā. ”

(However many bhikkhus there are for this Observance procedure, [who are] entitled [to participate], proper [and] suitable — at least four regular monks, they have not been suspended by the Community [of monks], have not gone beyond hand's reach [of each other] and remain within the same boundary. )

P: “Sabhāgāpattiyo ca na vijjanti kiṁ ?”

(And are there not [any monks] with the same offence?)

V: “Vikālabhojanādivatthusabhāgāpattiyo ca na vijjanti. ”

(There are no [monks] with the same offence, such as `eating at the wrong time,' etc. )

P: “Vajjanīyā ca puggalā tasmiṁ na honti kiṁ ?”

(And are there no individuals that have to be excluded present?)

V: “Gahaṭṭhapaṇḍakādayo, ekavīsati vajjanīyā puggalā, hatthapāsato bahikaraṇavasena vajjetabbā. Te asmiṁ na honti. ”

(There are twentyone kinds of individuals, such as householders, eunuchs, etc. , who are to be excluded, by remaining out of armsreach [from the assembly]. They are not present here. )

P: “`Pattakallan'ti vuccati kiṁ ?”

(Why [is this] called `ready'?)

V: “Saṅghassa uposathakammaṁ imehi catūhi lakkhaṇehi saṅgahitaṁ `pattakallan'ti vuccati. `Pattakālavantan'ti akkhātaṁ. Pubbakaraṇapubbakiccāni samāpetvā desitāpattikassa samaggassa bhikkhusaṅghassa anumatiyāpātimokkhaṁ uddisituṁ ārādhanaṁ karomi. ”

([Since] the Observance procedure of the Community [of monks] is comprised of these four characteristics, [it] is called `ready. ' That it is `ready' has been announced.

With the approval of the Community [of monks] that has completed the performing of the preliminary [activities] and duties, has declared transgressed offences and is in unity, I invite [you] to recite the Pātimokkha. )

Sādhu, Sādhu, Sādhu!

It is well, it is well, it is well!





Preliminaries in Thai Forest Tradition


[Nidānaṁ ]

Okāsaṁ me bhante thero detu pātimokkhaṁ kathaṁ kathetuṁ [to be said before sitting down on the seat]

[Uposatha Pubbakiccaṁ ]

Uposathakaraṇato pubbe nava-vidhaṁ pubbakiccaṁ kātabbaṁ hoti:

taṇṭhāna-sammajjanañ-ca;

tattha padīp'ujjalanañ-ca;

āsana-paññapanañ-ca;

pānīya-paribhojanīy-ūpaṭṭhapanañ-ca;

chandārahānaṁ bhikkhūnaṁ chandāharaṇañ-ca;

tesañ-ñeva akatuposathānaṁ pārisuddhiyā'pi āharaṇañ-ca;

utukkhānañ-ca;

bhikkhugaṇanā ca;

bhikkhunīnam-ovādo cā ti.

Tattha purimāni cattāri bhikkhūnaṁ vattaṁ jānantehi ārāmikehi'pi bhikkhūhi'pi katāni pariniṭṭhitāni honti.

Chandāharaṇa pārisuddhi-āharaṇāni pana imissaṁ sīmāyaṁ hatthapāsaṁ vijahitvā nisinnānaṁ bhikkhūnaṁ abhāvato n'atthi.

Utukkhānaṁ nāma ettakaṁ atikkantaṁ ettakaṁ avasiṭṭhan-ti; evaṁ utu-ācikkhanaṁ. Utūnīdha pana sāsane hemanta-gimha-vassānānaṁ vasena tīṇi honti.

Ayaṁ vassāntotu/hemantotu/gimhotu, asmiñ-ca utumhi aṭṭha uposathā, iminā pakkhena: eko uposatho sampatto, dve uposathā atikkantā, satta uposathā avasiṭṭhā. Iti evaṁ sabbehi āyasmantehi utukkhānaṁ dhāretabbaṁ. [Evaṁ bhante/āvuso. ]

Bhikkhugaṇanā nāma imasmiṁ uposathagge uposathatthāya sannipatitā bhikkhū ettakā ti, bhikkhūnaṁ gaṇanā. Imasmiṁ pana uposathagge dasa bhikkhū sannipatitā honti. Iti sabbehi āyasmantehi bhikkhugaṇanā'pi dhāretabbā. [Evaṁ bhante/āvuso]

Bhikkhunīnamovādo pana idāni tāsaṁ n'atthitāya n'atthi.

Iti sakaraṇokāsānaṁ pubbakiccānaṁ katattā nikkaraṇokāsānaṁ pubbakiccānaṁ pakatiyā pariniṭṭhitattā evantaṁ nava-vidhaṁ pubbakiccaṁ pariniṭṭhitaṁ hoti.

Niṭṭhite ca pubbakicce: Sace so divaso cātuddasī-paṇṇarasī-sāmaggīnam-aññataro yathājja uposatho paṇṇaraso/cātuddaso.

1) Yāvatikā ca bhikkhū kammapattā saṅghuposathārahā cattāro vā tato vā atirekā pakatattā pārājikaṁ anāpannā saṅghena vā anukkhittā.

2) Te ca kho hatthapāsaṁ avijahitvā ekasīmāyaṁ ṭhitā.

3) Tesañ-ca vikālabhojanādivasena-vatthu-sabhāgāpattiyo ce na vijjanti.

4) Tesañ-ca hatthapāse hatthapāsato bahikaraṇavasena vajjetabbo ko-ci vajjanīyapuggalo ce n'atthi.

Evan-taṁ uposathakammaṁ imehi catūhi lakkhaṇehi saṅgahitaṁ pattakallaṁ nāma hoti, kātuṁ yuttarūpaṁ.

Uposathakammassa pattakallattaṁ viditvā idāni kariyamāno uposatho saṅghena anumānetabbo. [Evaṁ bhante/āvuso]

Senior bhikkhu: [Pubbakaraṇa-pubbakiccāni samāpetvā imissa nisinnassa bhikkhusaṅghassa anumatiyā pātimokkhaṁ uddesituṁ ajjhesanaṁ karomi. ]





Notes


1. Counting Uposathas within a season


For each Observance within a season recite as follows:

1st Observance in the season: “eko uposatho sampatto satta uposathā avasiṭṭhā. ”

2nd Observance in the season: “eko uposatho sampatto eko uposatho atikkanto cha uposathā avasiṭṭhā. ”

3rd Observance in the season: “eko uposatho sampatto dve uposathāatikkantā pañca uposathā avasiṭṭhā. ”

4th Observance in the season: “eko uposatho sampatto tayo uposathāatikkantā cattāro uposathā avasiṭṭhā. ”

5th Observance in the season: “eko uposatho sampatto cattāro uposathāatikkantā tayo uposathā avasiṭṭhā. ”

6th Observance in the season: “eko uposatho sampatto pañca uposathāatikkantā dve uposathā avasiṭṭhā. ”

7th Observance in the season: “eko uposatho sampatto cha uposathā atikkantā eko uposatho avasiṭṭho. ”

8th Observance in the season: “eko uposatho sampatto satta uposathā atikkantā. ”

For the season with the extra month:

1st Observance in the season: “eko uposatho sampatto nava uposathā avasiṭṭhā. ”

2nd Observance in the season: “eko uposatho sampatto eko uposatho atikkanto aṭṭha uposathā avasiṭṭhā. ”

3rd Observance in the season: “eko uposatho sampatto dve uposathā atikkantā satta uposathā avasiṭṭhā. ”

4th Observance in the season: “eko uposatho sampatto tayo uposathā atikkantā cha uposathā avasiṭṭhā. ”

5th Observance in the season: “eko uposatho sampatto cattāro uposathā atikkantā pañca uposathā avasiṭṭhā. ”

6th Observance in the season: “eko uposatho sampatto pañca uposathā atikkantā cattāro uposathā avasiṭṭhā. ”

7th Observance in the season: “eko uposatho sampatto cha uposathāatikkantā tayo uposathā avasiṭṭhā. ”

8th Observance in the season: “eko uposatho sampatto satta uposathā atikkantā dve uposathā avasiṭṭhā. ”

9th Observance in the season: “eko uposatho sampatto aṭṭha uposathā atikkantā eko uposatho avasiṭṭho. ”

10th Observance in the season: “eko uposatho sampatto nava uposathā atikkantā. ”





2: Counting monks present


The Pātimokkha is to be recited when four (cattāro) or more monks assemble for the Observance. When there are more then four monks change as follows:

5pañca; 6cha; 7satta; 8aṭṭha; 9nava; 10dasa;

11ekādasa; 12dvādasa; 13terasa; 14cuddasa; 15paṇṇarasa; 16soḷasa; 17sattarasa; 18aṭṭhārasa; 19ekūnavīsati; 20vīsati; 21ekavīsati; 22dvāvīsati; 23tevīsati; 24catuvīsati; 25pañcavīsati; 26chabbīsati; 27sattavīsati; 28aṭṭhavīsati; 29ekūnatiṁ sa; 30tiṁ sa; 31ekatiṁ sa; 32dvattiṁ sa; 33tettiṁ sa; 34catutiṁ sa; 35pañcatiṁ sa; 36chattiṁ sa; 37sattatiṁ sa; 38aṭṭhatiṁ sa; 39ekūnacattāḷīsa; 40cattāḷīsa; 50paññāsa; 60saṭṭhi; 70sattati; 80asīti; 90navuti; 100sataṁ.





3: Excluded individuals


There are twenty types of individuals specifically mentioned at Mv. chapt. 2, p. 135–136, that are to be excluded from the Pātimokkha recitation, they are as follows: a nun (bhikkhunī), one in training to become a nun (sikkhamānā), a novice (sāmaṇero), a female novice (sāmaṇerī), a monk who has disrobed (sikkhāpaccakkhātako), a monk who has committed an offence that entails disrobing (antimavatthuajjhāpannako), a monk suspended for deliberately not admitting an offence (āpattiyā adassane ukkhittako), a monk suspended for not making amends for an offence (āpattiyā appaṭikamme ukkhittako), a monk suspended for not giving up an evil view (pāpikāya diṭṭhiyā appaṭinissagge ukkhittako), an eunuch or, possibly, a hermaphrodite (paṇḍako), someone unordained who has lived disguised as a monk in order to receive requisites (theyyasaṁvāsako), a monk who has gone over to another sect without disrobing first (titthiyapakkantako), an animal (tiracchānagato), a matricide (mātughātako), a patricide (pitughātako), someone who has murdered an arahant (arahantaghātako), someone who has raped a nun (bhikkhunidūsako), someone who has caused a schism of the Community (Saṅghabhedako), someone who has maliciously wounded a Buddha (lohituppādako), someone possessing the organs of both sexes (ubhatobyañjanako).

Most of the above are to be excluded from all Discipline procedures; the exceptions to this are: a novice taking higher ordination (Mv. chapt. 1), a suspended monk being reinstated (Cv. chapt. 1, p. 21–28) and a nun, after receiving higher ordination from the Community of nuns, receiving her [second] higher ordination from the Community of monks (Cv. chapt. 10, p. 271–278).





4: Pārisuddhi & Adhiṭṭhāna -uposathas


When there are less then 4 monks present, the Pātimokkha recital is replaced by:

Pārisuddhi-uposatha for 3 monks:

First one of the monks makes the announcement:

Suṇantu me bhante [āvuso] āyasmantā, ajj’uposatho paṇṇaraso [cātuddaso], yad’āyasmantānaṁ pattakallaṁ, mayaṁ aññam'aññaṁ pārisuddhi uposathaṁ kareyyāma.

Then each monk in turn in line with seniority declares his purity three times:

3x Pārisuddho ahaṁ āvuso [bhante]. Pārisuddho’ti maṁ dhāretha.



Pārisuddhi-uposatha for 2 monks:

Senior monk:

3x PPārisuddho ahaṁ āvuso. Pārisuddho’ti maṁ dhārehi.

Junior monk:

3x Pārisuddho ahaṁ bhante. Pārisuddho’ti maṁ dhāretha.



Adhiṭṭhāna-uposatha for 1 monk:

After sweeping the place, lighting the lamp and setting up washing and drinking water the monk determines:

Ajja me uposatho (paṇṇaraso/cātuddaso).





Compilation and lay-out of this e-version © Ven. Sambodhi 2016

Translation of the Preliminaries© Ven. Visārada 2006

May be copied and distributed freely for non-comercial, charitable purposes only.





Table of Contents

Nidānaṁ

Pārājikā dhammā

Saṅghādisesā dhammā

Aniyatā dhammā

Nissaggiyā pācittiyā dhammā

Pācittiyā dhammā

Pāṭidesanīyā dhammā

Sekhiyā dhammā

Adhikaraṇasamathā dhammā

Saṅghuposathapubbakaraṇādividhi

Preliminaries in Thai Forest Tradition

Notes

1. Counting Uposathas within a season

2: Counting monks present

3: Excluded individuals

4: Pārisuddhi & Adhiṭṭhāna -uposathas





